---
title: Wieści z parku part 1
date: 2023-10-31
authors: [przemek]
description: >
  Relacja z prac nad torami łuczniczymi w Smolcu
tags:
  - park
  - budowa
---


# Wieści z parku (odc. 1)

A zatem – dokonało się!
Po trzech latach starań UKS Luks wszedł w posiadanie terenu, który ma szansę stać się sercem działalności klubu. Został on nam użyczony do końca 2028 roku i jest to dla nas czas próby – czy podołamy jego urządzeniu? Czy będzie dobrze (i bezpiecznie) służył nam i mieszkańcom Smolca? Czy wyraźnie przyczyni się do podniesienia naszego poziomu sportowego? Czy wreszcie – po 5 latach uzyskamy przedłużenie czasu użyczenia na kolejne lata?

<!-- more -->

Korzystając z faktu, że zarząd klubu podjął się wydawania klubowego newslettera, postanowiłem na jego łamach dokumentować bieżące działania podejmowane przez nas w smoleckim parku. Łatwiej będzie nam potem sprawozdawać się władzom gminy, przygotowywać wnioski o dofinansowania, a członkowie klubu będą na bieżąco informowani o podejmowanych działaniach. Tak więc – na początek nieco historii, a potem opiszę co wydarzyło się w ostatnim miesiącu. Jak zobaczycie – jest o czym pisać, zwłaszcza w części historycznej, bo nic nie powstaje z niczego…
Gdy w lutym 2020 r. odbyły się pierwsze treningi pokazowe w smoleckiej Omedze, obecni wówczas na nich trenerzy Kasper i (nie trenujący już w klubie) Rafał zaledwie od roku rozwijali projekt klubu łuczniczego i poszukiwali terenu, na którym można byłoby prowadzić letnie treningi. Było kilka pomysłów na miejsce we Wrocławiu i poza nim, treningi odbywały się w Centrum Łucznictwa Tradycyjnego na Osobowicach oraz w Kotowicach w gminie Siechnice, ale nic konkretnego się przez ostatnie 3 lata nie urodziło. Klub nadal podejmuje starania o teren we Wrocławiu, tymczasem niezależnie od tych działań konsekwentnie przygotowywaliśmy się do przyjęcia w opiekę gminnego terenu w Smolcu.
Wiosną 2020 r. rozszalała się pandemia, a klub rozpoczął treningi na trawniku przy naszym (członkowie klubu Basia, Przemek i Witek Jastrząbowie) domu na ul. Zielonej 1. Niektórzy mogą jeszcze pamiętać z tego okresu poszukiwanie strzał w lesie, w sadzie, w ogródku warzywnym, czy też – podczas deszczu – przesiadywanie w stercie gruzu pod daszkiem na znajdującym się wówczas w remoncie tarasie. Już jesienią przenieśliśmy się na działkę naszych sąsiadów (państwo Witczak) na prawo od wjazdu na ul. Zieloną (kiedyś powstanie na niej dom o numerze 2). Wymagało to przygotowania terenu – został obsiany koniczyną (w pierwotnym założeniu miał służyć wyłącznie pasiece państwa Jastrząb) i trafiły na niego składane stojaki do mat oraz klubowe maty piankowe. Niedługo po rozpoczęciu treningów z wrocławskiego Talentu przywieźliśmy resztki drewna po wycofanych z użytku stojakach oraz zużyte formatki z płyt pilśniowych. Na początek udało się zmontować z nich 4 maty, na drzewach rozwiesiliśmy linę i strzałochwyt, wynajęliśmy też toaletę przenośną z firmy WC Tron i do końca roku 2021 z takim sprzętem funkcjonowaliśmy. Dodatkowo z Legnicy otrzymaliśmy 7 szt. zdekompletowych lekkich stojaków do mat piankowych, które częściowo wykorzystujemy.
Jesienią 2021 r. w klubie dokonała się mała rewolucja. Z zarządu odwołany został Rafał Świątek, po czym zrezygnował z trenowania naszych klubowiczów. Dokooptowana w skład zarządu Izabela Piasecka wraz z Michałem Ochromblem (z zaprzyjaźnionego wówczas z nami wrocławskiego UKS 95) pomagali w prowadzeniu treningów. Zmieniona sytuacja wewnętrzna w klubie umożliwiła nam powołanie rzutem na taśmę w grudniu tego roku Oddziału UKS Luks Smolec, co w perspektywie miało nam otworzyć możliwość współfinansowania działalności ze środków Gminy Kąty Wrocławskie. Pierwszy kolektywny zarząd oddziału utworzyły Joanna Dereń-Maciejewska (mama Miłosza) i Barbara Jastrząb.
W roku 2022 dokonał się skok jakościowy związany z ukonstytuowaniem się oddziału klubu – otrzymaliśmy pierwszą dotację od Gminy Kąty Wrocławskie, zakupiliśmy formatki pilśniowe do 8 mat, oszlifowaliśmy, pomalowaliśmy impregnatem i ponownie zmontowaliśmy stojaki do mat pilśniowych (z „talentowego materiału” wyszło ich w sumie 11 – w czynie społecznym wykonałem to ja, trener Kasper i Miłosz Maciejewski), tymczasowym ogrodzeniem z działki leśnej rozdzieliliśmy na torach krótki i długi dystans, jesienią rozpoczęliśmy treningi już nie tylko w świetlicy wiejskiej w Smolcu, lecz także w sali gimnastycznej szkoły podstawowej w Jaszkotlu, gdzie w grudniu zorganizowaliśmy 1. Halowe zawody łucznicze w Gminie Katy Wrocławskie. Z kolei w bieżącym roku 2023 dokupiliśmy formatki pilśniowe do kolejnych 4 mat (formatki niestety rokrocznie ulegają zużyciu w około 1/3 swej objętości) i materiał na 2 kolejne stojaki do nich (w czynie społecznym oszlifowali i pomalowali je Marta Urban i Mariusz Kazior), na południowej granicy działki postawiliśmy dwa słupy betonowe do montażu lin do strzałochwytu (dzięki czemu udało się ochronić już całą linię mat), a Tomasz Płóciennik częściowo zabezpieczył ją dodatkowo workami z piaskiem i trocinami. W obu tych latach byliśmy obecni podczas dożynek gminnych w Kątach Wrocławskich organizując atrakcje łucznicze dla mieszkańców – w ubiegłym roku dzięki temu eventowi dołączył do nas Kamil Ściana, obecny członek zarządu oddziału, który w tym roku już samodzielnie poprowadził łuczniczy event w czasie dożynek. Dodatkowo w ubiegłym roku współpracowaliśmy z Bankiem Spółdzielczym w Kątach Wrocławskich przy organizacji halowych zawodów łuczniczych, zaś w tym zorganizowaliśmy 2 turnusy łuczniczych letnich półkolonii z dotacji AZS (w Smolcu i Pieszycach, skąd pochodzi nasz nowy trener Łukasz Łuniewski). Oddział koordynował również niedawne jesienne starty łucznictwa biegowego w Mistrzostwach Niemiec i Pucharze Europy w Czechach oraz zajmuje się koordynacją treningów, które niedawno rozpoczęły się w Pieszycach w powiecie dzierżoniowskim. Wspomnieć również należy o wsparciu, na jakie mogliśmy liczyć w minionych 2 latach ze strony sołtysów – Smolca-Centrum Edwarda Wiśniewskiego oraz Smolca-Osiedle Piotra Sobki – dzięki nim korzystamy ze świetlicy wiejskiej w Smolcu oraz z funduszu sołeckiego zakupione zostały maty piankowe.
Przez cały ten czas prowadziliśmy rozmowy z Gminą o przekazaniu którejś z gminnych działek na aranżację torów łuczniczych. Rozważany był teren boiska treningowego Sokoła przy ul. Kościelnej oraz zarośniętej niecki dawnej piaskowni przy stacji Mokronos Górny, jednak najlepszą lokalizacją od początku wydawał się smolecki park, a zwłaszcza dawne przypałacowe ogrody (po wojnie ogródki działkowe pracowników Spółdzielni Produkcji Rolnej w Smolcu przy ul. Lipowej). Nie bez przyczyny zamęczyłem Was nieco powyższym opisem działań z ostatnich 3 lat – to były właśnie nasze argumenty do rozmów z Gminą, których w ostatnich latach odbyliśmy naprawdę wiele. Składane regularnie pisma, wykonywane telefony, wizyty w urzędzie w wydziałach i u burmistrza, wizytacja treningu przez wiceburmistrza – poświęcony czas i upór się opłacił. W końcu okazało się, że jest możliwość przekazania nam w użytkowanie terenu, który pierwotnie jako inwestycyjny przekwalifikowany został na rekreacyjny i w przyszłości stać się powinien częścią odrestaurowanego smoleckiego parku przypałacowego.
W dniach 18 i 25 października podpisałem protokoły zdawczo-odbiorcze do datowanych na początek miesiąca umów użyczenia Oddziałowi Klubu w Smolcu terenu o łącznej powierzchni 8665 m2 z przeznaczeniem na zrealizowanie obiektu sportowo-rekreacyjnego o nazwie Smolecki Park Łuczniczy. 7000 m2 to znajdująca się w bezpośrednim zarządzie gminy części działki nr 481 o łącznej powierzchni 7400 m2, gdzie dawniej funkcjonowały ogródki działkowe (trzeba przyznać, że jeszcze 10 lat temu rzeczywiście teren je przypominał). Z kolei dodatkowe 1665 m2 to działka nr 480/4 w zarządzie Zakładu Gospodarki Mieszkaniowej w Kątach Wrocławskich, która umożliwia dostęp do „ogródków działkowych” z drogi gminnej, na niej znajdują się też zdekapitalizowane murowane komórki i różne inne „cuda”, o których za chwilę. Niezwłocznie po podpisaniu umów użyczenia wykupiliśmy jako oddział klubu polisę OC, która zabezpieczy nas od ryzyk związanych z użytkowaniem tego terenu. Wspólnie z sołtysem Smolca-Centrum odwiedziłem również mieszkańców przylegających do naszego terenu działek. Tym spotkaniom należy się kilka słów.
Duża działka (7400 m2) graniczy od zachodu z pałacowym parkiem, od południa z mniejszą użyczoną nam działką, zaś od północy i wschodu z terenami należącymi do rodziny Lewandowskich prowadzącej duży biznes ogrodniczy w Smolcu. Od lat mają problem z dzikami, które upatrzyły sobie naszą działkę nr 481 na swoje legowisko, są więc zainteresowani współpracą przy uporządkowaniu tego terenu i wygonienia stąd dzików. Także pani Renata Banaś, użytkowniczka ostatniego funkcjonującego jeszcze ogródka działkowego (nieprzekazanych nam 400 m2 z działki nr 481) oraz jednej z komórek na działce nr 480/4 od lat walczy z dzikami i cieszy się, że jest szansa zniechęcić je do wypasu na jej podwórku. By dojechać do naszych działek należy z ul. Lipowej przy pętli autobusowej wjechać w boczną dziurawą drogę i przejechać pomiędzy komunalnym domem przy ul. Lipowej 2 a prywatną halą produkcyjną. Spośród mieszkańców 7 mieszkań w gminnym budynku rozmawiałem z panią Agatą Wójcik – miała pretensje do Gminy, że nie chce zająć się drogą dojazdową oraz wyraziła ostro swe obawy, że urządzimy im „autostradę po dziurach” pod oknami, ale po chwili rozmowy doszliśmy wspólnie do wniosku, iż nasze działania mogą przyczynić się do poprawy im dojazdu. Zwróciła jednak uwagę, że do tej pory mieli tak cicho, a teraz pewnie się to zmieni… Z kolei pan Wiesław Noceń, który ze swymi rodzicami mieszkał kiedyś w tym budynku, a potem zaanektował część drugiej z komórek oraz południowo-zachodni narożnik działki 480/4, stwierdził że w ogródku i kurniku, którymi się zajmuje, „kiedyś to były tłumy znajomych i dzieciaków, a teraz to już tylko on sam”.
A więc na naszym terenie nie będziemy sami. Musimy od początku ułożyć sobie tak koegzystencję z sąsiadami, by nie nadepnąć komuś na odcisk i nie wywołać jakiejś małej wojenki. O wszelkich podejmowanych pracach będę informował sąsiadów, liczę też na to, że oni będą czuwać i poinformują nas, gdy coś niepokojącego zadzieje się na naszym terenie. Tak jak obecnie niezmiennie uczulam naszych klubowiczów, by na ul. Zielonej parkowali tak, by nie zdenerwować moich sąsiadów, na podobną ostrożność w zachowaniu się liczę na ul. Lipowej.
Kończąc już pierwszy odcinek „Wieści z parku” poinformuję Was jeszcze o działaniach z ostatnich dni. Teren obu działek wymaga odchwaszczenia, wycinki samosiejek i wywozu śmieci. Fakt rozpoczęcia takich prac zgłosiłem oficjalnym pismem do Gminy Kąty Wrocławskie. Odbyłem również spotkanie z właścicielem jednej z firm świadczących usługi ziemne. Obejrzał gruzowisko na działce 480/4 i ocenił, iż wymaga dwóch dni pracy spychaczem na gąsienicach, by rozrównać teren i przygotować go do utwardzenia pod parking. Szykujemy się również do rozpoczęcia odchwaszczania, o czym mam nadzieję napisać Wam już w kolejnym odcinku cyklu.
