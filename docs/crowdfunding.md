# Wspracie finansowe

Prace w parku łuczniczym rozpoczęliśmy bezpośrednio po uzyskaniu prawa
do użytkowania terenu w październiku 2023 r. Przez pierwsze miesiące
intensywnie teren sprzątaliśmy, odchwaszczaliśmy i karczowaliśmy. W tym
ostatnim zakresie skorzystaliśmy również ze wsparcia Sołectwa Smolec
Osiedle (kwota 9.000 zł). Pomagał nam także Zarząd Gospodarki
Mieszkaniowej w Kątach Wrocławskich, zwłaszcza w zakresie uporządkowania
gruzu w obrębie działki 480/4. Zainwestowaliśmy znaczące środki klubu
(ponad 3.600 zł do końca 2023 r. oraz ponad 26.700 zł w roku 2024), jak
również setki godzin pracy społecznej naszych członków. W efekcie w
ramach etapu 1 prac przy powstaniu Smoleckiego Parku Łuczniczego
przygotowaliśmy przyłącze wodno-kanalizacyjne do obiektu,
przeprowadziliśmy planową wycinkę zieleni oraz uzgodnione nasadzenia
zastępcze w postaci Alei Łuczników.

W roku 2024 r. zrealizowaliśmy przy wsparciu Urzędu Marszałkowskiego
Województwa Dolnośląskiego zadanie pod nazwą „Smolecki Park Łuczniczy,
etap 2A” o budżecie ponad 134.000 zł, w ramach programu „Poprawa bazy
sportowej”. W ramach tego projektu wykonaliśmy drenaż torów łuczniczych,
ścianę strzałochwytu, boczne osłony bezpieczeństwa, zakupiliśmy siatkę
strzałochwytu oraz naprawiliśmy istniejące ogrodzenia i uzupełniliśmy
te, których brakowało. Przy realizacji tego zadania bardzo pomogły nam
firmy [Wiązar Plus](https://wiazar-plus.pl/), Skandha, Wrocławskie Kruszywa, Gerpol oraz wielu
darczyńców prywatnych.

Dzięki wsparciu [Gminy Kąty Wrocławskie](https://www.katywroclawskie.pl/) - w trakcie realizacji powyższego
zadania - zrealizowaliśmy w ramach Inicjatywy lokalnej wykonanie polany
rekreacyjnej dla mieszkańców (budżet zadania ponad 18.000 zł). Teren
przyszłych torów łuczniczych został skultywowany, wybrano z niego
kamienie, resztki gruzu, złomu, szkła  i śmieci oraz obsiano trawą.
Deszcze, które wywołały dolnośląską powódź 2024 r., w naszym wypadku
przyczyniły się do tego, że już w październiku mogliśmy cieszyć się
wspaniałą murawą na przyszłych torach łuczniczych.

1.04.2025 r. (to nie Prima Aprilis!) odbył się pierwszy trening
łuczniczy w Smoleckim Parku Łuczniczym, zaś 3.04.2025 r.
zainaugurowaliśmy również treningi biegowe w smoleckim parku sekcji
łucznictwa biegowej (pierwszej w Polsce!). Aktualnie chcemy realizować
kolejne etapy tego przedsięwzięcia. Potrzebujemy jeszcze co najmniej
200.000 zł, by wyposażyć obiekt w wygodne i wyrównujące szanse szutrowe
ścieżki oraz oświetlenie, które pozwoli nam wydłużyć sezon łuczniczy na
torach otwartych. Potrzebujemy również stałych sanitariatów, szatni dla
zawodników, zaplecza technicznego i schronienia przed upalnym słońcem
lub deszczem podczas treningów i zawodów.

Liczymy na wsparcie wszystkich, którym zależy na kulturze fizycznej i
możliwości aktywnego spędzania czasu na świeżym powietrzu. Uruchomiliśmy
stałą zbiórki na [zrutka.pl](https://zrzutka.pl/44kzzx), zaś o możliwej większej pomocy chcielibyśmy
rozmawiać z każdym z osobna indywidualnie.

<figure markdown="span">
  ![QR code](assets/zrzutka-2028.png){width="300px"}
  <figcaption>QR code do zrzutki https://zrzutka.pl/44kzzx</figcaption>
</figure>



